Дойде време за финалната част на курса, а именно финалните проекти.

По проект може да работите самостоятелно или в екип от двама. Съответно ако сте двама, вашият проект трябва да е малко по-голям.

# Предложение за проект

Пишете в #projects канала на Slack или в Moodle с предложението ви за проект. Ние ще одобрим вашата тема и/или ще ви дадем допълнителни носоки, ако има нужда от изглаждане или допълнителни идеи.

# Обхват на проекта

Основното изискване към темата на проекта е да описва определена цялостна функционалност под формата на приложение или библиотека. Няма фиксирано изискване за размера на проекта, но като насока може да приемете големина колкото приблизително 3–4 домашни за един човек, или 6–8 домашни за екип от двама. След вашето предложение на тема ние ще ви насочим дали то е твърде голямо или дали има нужда да добавите още функционалност.

Тъй като ефектите и абстракциите върху тях бяха една голяма част от курса, като техническо изискване ще поставим вашето решение да борави с няколко ефекта в себе си (разбира се, само където това би било наистина необходимо). С това искаме от вас страничните ефекти да са сведени до минимум и да бъдат заменени от функционални ефекти.

Може да използвате всякакви библиотеки, които да ви помогнат. Попитайте ни за насоки, ако се интересувате от библиотеки за определени цели. Тук ще опитаме да поддържаме списък от полезни такива.

Едни от основните цели на проекта са да се сблъсквате със създаването на нещо цялостно и практично на Scala във функционален стил, да се упражните върху практически проблеми, които се срещат в реална обстановка, да помислите сами за дизайна на нов проект, и да реализирате нещо, което да ви е приятно. Затова помислете за тема, която винаги сте искали да опитате да реализирате, или ако нямате ясна идея, помислете за част от функицоналността на вече нещо съществуващо, която да напишете на Scala.

# Защита на проект

Финалната стъпка при проекта е неговата защита, за която ще имаме две дати – по средата и в края на сесията. На защитата трябва да ни представите вашата реализация и да можете да се аргументирате за решенията, които сте взели. При екипен проект от двама трябва да е сравнително ясно кой за какво е бил отговорен, за да можем да оценим всеки от двама ви.

Препоръчваме ви да си създадете git хранилище, което да споделите с нас достатъчно рано преди самата защита, за да можем да следим прогреса ви по проекта.

# Оценяване

Финалният проект ви носи 50 точки. Точките се разпределят по следния начин:

* 22,5 точки за функционалност и коректност на проекта. Тази оценка ще е според големината на проекта ви и това доколко успешно сте реализирали функционалността на вашето предложение за тема.
* 22,5 точки за стил и дизайн на решението. Ще следим доколко кодът е функционален, как успява да ограничи страничните ефекти до правилните места, и какъв дизайн сте създали за реализацията на вашия проект.
* 5 точки за тестове. Ще изискваме да покриват поне основната функционалност на вашия проект.
* Бонус точки за добри решения или изключителни проекти
